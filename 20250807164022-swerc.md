# le nu troci lo nu xagzengau pe'a la'oi .SWERC.
ni'o la .varik. cu pilno ko'a goi la'oi .SWERC. tu'a le kibystu poi ke'a se zbasu vo'a

.i krinu la'e di'u fa zo'e joi le su'u sampu fa lo nu pilno ce'u kei kei joi le su'u la .varik. cu nelci le sazycimde pe ko'a

.i ku'i ko'a ckaji le ka ce'u jai rinka lo so'i so'i mu'oi zoi. echo(1) .zoi. pruce je lo so'i so'i mu'oi zoi. rc(1) .zoi... kei noi ke'a rinka lo nu masno

.i le nu la .varik. cu facki la'e di'u cu krinu ko'e goi le nu la .varik. cu troci lo nu la .varik. cu facki lo du'u xu kau frili fa lo nu zengau pe'a ko'a le ka sutra ce'u

.i ku'i ko'e jai rinka le nu la .varik. cu facki le du'u le velcki be ko'a cu fegli jenai cu mutce le ka ce'u jai filri'a lo nu xagzengau pe'a ko'a

.i la .varik. cu benji le pixra be le pagbu be le velcki be pagbu be ko'a fu le tavla kumfa pe'a... noi lo pilno be ke'a cu sruma le du'u vo'a xamsku jenai cu pilno  .i xajmi la .varik.

.i la .varik. cu te pinka le su'o pagbu be le velcki be ko'a  .i la'e di'u filri'a ja rinka le nu la .varik. cu binxo le jimpe... je le milxe be le ka ce'u senpi le du'u zabna fa le ka ce'u xi re se fegli le velcki be ko'a

.i la .varik. cu tolsti ko'e goi lo nu vo'a ciksi lo me'oi .Haskell. versiio be le me'oi .sitemap. fancu pe ko'a ge'u noi masno tu'a ke'a  .i ku'i la .varik. cu facki le du'u vo'a masno lo ka ce'u ciski lo me'oi .Haskell. co'e kei kei je le du'u le me'oi .sitemap. fancu na prane le ka ce'u masno

.i lakne fa lo nu ranji fa le nu la .varik. cu pilno ko'a  .i ga je ko'a na banzuka le ka ce'u mabla la .varik. kei le ka la .varik. cu mutce le ka ce'u djica lo nu basti pe'a gi ko'a slabu la .varik.  .i la'oi .SWERC. jai filri'a lo nu la .varik. cu cusku tu'a lo zabna... lu'u je ku'i lo nalvai noi ke'a jai cafne
