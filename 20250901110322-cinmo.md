zo'e je le se cinmo be la .varik. bei de'i li re no remu pi'e so pi'e pa
========================================================================

ni'o ca le nu vo'a cusku dei zo'u la .varik. cu ga je...

* milxe le ka ce'u tatpi gi ga je
* milxe le ka nandu ce'u fa lo nu ce'u cusku lo se du'u ce'u cinmo ma kau gi ga je
* zukyjdipei lo ka ce'u zbasu lo liste be lo preti poi ke'a jai filri'a lo nu facki lo du'u ma kau zabna lo ka se du'u cinmo ma kau ma kau gi ga je
* gleki le ka ce'u nonlingeni noi lo nu vo'a na ckaji ke'a cu nu vo'a na du vo'a gi ga je
* milxe le ka su'u nonlingeni kei tolpu'a ce'u gi ga je
* gleki tu'a la .lojban. noi ke'a mutce le ka ce'u mapti zo'e je lo nu vo'a cusku lo se du'u vo'a cinmo ma kau ma kau gi ga je
* ckaji le ka lo ka ce'u xi re fengu cu mleca lo ka ce'u xi re badri... noi ke'a na mutce... cu zmadu le ka ce'u xi pa ckaji ce'u xi re... kei kei goi ko'a je cu gleki le su'u vo'a ckaji ko'a gi ga je
* ci'au .u'e lo su'u me'oi .evolve. rorci... ja co'e... lo cipni je lo sanga... be lo jai cinri be vo'a gi ga je
* troci lo nu vo'a fanva zoi glibau. PHOTOGRAPHIC FILM .glibau. la .lojban. le glibau... kei goi ko'a ge'u je lo ro sarcu be ko'a gi ga je
* zu'edji lo ka ce'u bixygau pe'a lo me'oi .CR3. pixra be lo bifce ja toldi lo me'oi .JPEG. ja mu'oi glibau. JPEG XL .glibau. pixra gi ga je
* djica curmi lo nu retsku lo zabna je srana be zo'e ja lo selsku be vo'a bei se pi'o le me'oi .kibykaerni. gi ga je
* troci fi lo nu vo'a benji ja cusku dei kei fe lo nu lo prenu cu co'e ja morji ga je xi my le du'u jitfa fa le du'u lo ro nu fliba cu tolri'a lo nu binxo lo snada gi ga je xi my le du'u cumki fa lo nu troci gi ga je xi my cumki fa lo nu cilre fo lo nu fliba fe lo du'u ma kau rinka lo nu fliba... kei jenai cu su'u troci gi ga je xi my na cfila fa lo ka ce'u cinmo gi xi my le du'u na cfila fa lo ka ce'u cusku lo se du'u ce'u cinmo ma kau ma kau gi ga je
* ci'au .oi re'e lo so'i se gasnu be vo'a be'o je lo so'i se gasnu be lo na du be vo'a gi ga je
* ci'au .ua nai ru'e re'e tu'a lo su'u zengau pe'a la ti'ocku le ka ce'u mapti le lijda be vo'a... kei kei je ku'i cu ci'au .ui ru'e re'e le su'u vo'a troci lo nu vo'a denpa fo lo nu ningau pe'a la ti'ocku fe lo nu vo'a birti gi ga je
* cpedu fi la .satan. fe ko'a goi lo nu vo'i sidju vo'a lo nu vo'a zenba lo ro vrude je cu jdika lo ro tolvu'e gi ga je
* mutce le ka ce'u troci ke'a... kei je ku'i cu se nandu ko'a... je cu jijyji'i le du'u slabu lo ro troci fa le su'u lo nu zenba cu nandu gi ga je
* kanpe lo mutce be lo ka ce'u mabla je cu tolvu'e kei je cu mutce le ka ce'u pacna lo mutce be le ka ce'u xi re vrude joi lo ka ce'u xi re zabna

## le su'u na mutce le ka ce'u fengu
ni'o ca le nu vy goi la .varik. cu cusku dei zo'u vy ckaji ko'a goi le ka le ka ce'u xi re fengu lo prenu cu mleca lo ka ce'u xi re badri... noi ku'i ke'a na mutce le ka vy ckaji ce'u... ku'o le ka ce'u xi pa ckaji ce'u xi re

.i vy gleki tu'a ko'a  .i le ka ce'u fengu lo prenu cu zmadu lo ka ce'u badri kei lo ka c'eu jai filri'a lo nu xagengau pe'a kei kei naje lo ka ce'u jai filri'a lo nu malku'i

.i vy pacna lo nu ranji fa lo nu vy ckaji ko'a... ja lo ka zmadu lo spoja se cinmo lo ka vy cinmo ce'u

## le su'u tatpi
ni'o la .varik. cu tatpi ca ko'a goi le nu vo'a tolsti lo nu cusku le te tcidu je vasru pe'a be dei

.i la .varik. cu jijyji'i rinka la'e di'u fa ga joi le su'u le nu vo'a cikybi'o cu na'e ru'e lampru ko'a gi le su'u vo'a masno lo nu vo'a binxo pe'a lo mutce be lo ka ce'u tolta'i

## le se ci'au .oi re'e be vo'a
ni'o la .varik. cu ci'au .oi re'e ga je...

* zo'e gi ga je
* lo ro nu jamna gi ga je
* lo fasxiso gi ga je
* le su'u vo'a... noi ku'i ke'a kirsku fi la .satan. fe le ka ce'u sidju ke'a lo nu ke'a zenba... cu co'e ja dukse le ka ce'u masno lo nu ce'u zenba lo ro vrude je cu jdika lo ro tolvu'e gi ga je
* le su'u lo su'o prenu cu pilno lo lijda lo xrani be lo prenu gi ga je
* le su'u lo prenu cu co'e ja krici lo du'u lo nu catra lo prenu cu tolki'u lo nu catra lo prenu gi ga je
* le su'u malku'i lo prenu... noi mupli tu'a ke'a fa lo gugmu'u je prenu je lo ku'irni je lo se lijda be lo na se slabu
* lo su'u krici lo du'u mabla fa lo su'o prenu gi ga je
* le su'u so'i da poi ke'a prenu zo'u na vajni da fa tu'a lo se cinmo be lo na du be da gi ga je
* le su'u so'i da poi ke'a prenu zo'u co'e ja troci je ke se frili lo nu da binxo lo krici be lo du'u na srera... fa lo se srera be da... kei kei noi ke'a to'e filri'a lo nu zenba gi ga je
* le su'u so'i da poi ke'a prenu zo'u da se frili lo nu da binxo ko'a goi lo smimlu be lo malku'i be zo'e ja da... kei ki'u zo'e joi lo su'u da ci'au .oi tu'a ko'a gi ga je
* le su'u nandu lo na se slabu fa lo nu binxo lo krici le du'u cumki fa lo nu zenba je lo vrude je lo zabna gi ga je
* le su'u lo so'i prenu cu co'e ja krici lo du'u lo prenu cu na prenu gi ga je
* le su'u lo su'u prenu cu malku'i ki'u zo'e ja ke zo'e joi lo su'u xajmi gi ga je
* le su'u so'i da poi vo'a djuno le du'u ke'a tolvu'e je nai poi vo'a gasnu ke'a zo'u vo'a na djuno lo du'u ma kau su'u tolsti ke'a kei je cu vrude gi ga je
* le su'u so'i da poi ke'a prenu zo'u ga je da na'e djuno lo du'u xu kau zasti fa lo kesfange gi ku'i lo kesfange cu zmadu lo co'e poi da djuno lo du'u ke'a zasti je poi ke'a kakne lo ka ce'u xlafri je poi frili cumki da fa lo nu da troci lo nu ke'a jdika lo ka ce'u xlafri ku'o lo ka da xendo je jundi ce'u gi ga je
* le su'u cafne fa lo nu vo'a racyckasu lo cusku be lo jai fanza be vo'a... kei noi vo'a troci lo nu vo'a jdika tu'a ke'a gi ga je
* le su'u le ka ce'u se vajni lo no co'e cu zmadu lo ka ce'u se vajni lo su'o co'e kei le ka frili fa lo nu ckaji ce'u gi ga je
* le su'u su'o da poi ke'a prenu zo'u da djica lo nu morsi fa lo na du be ke'a gi ga je
* le su'u lo ka ce'u xebni lo prenu cu mutce le ka ce'u jai frili gi ga je
* le su'u lo so'i vrude cu mleca lo so'u tolvu'e le ka ce'u jai frili gi ga je
* le su'u cafne fa lo nu nandu fa lo nu fraxu gi
* le su'u so'i da poi ke'a prenu zo'u da simlu fi vo'a fe lo ka ce'u se vajni lo no co'e
