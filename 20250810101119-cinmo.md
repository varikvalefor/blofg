zo'e je le se cinmo be la .varik. bei de'i li re no re mu pi'e bi pi'e pa no... ja li re no re mu pi'e bi pi'e pa pa
====================================================================================================================

ni'o ca zo'e ja le nu la .varik. cu cusku dei zo'u la .varik. cu ga je...

* tatpi... ri'a zo'e joi le nu vo'a tolsti le pu'u vo'a sisti kei de'i li re no re mu pi'e bi pi'e pa no pi'e ji'i pa gi ga je
* milxe le ka ce'u se nandu lo nu ce'u pensi... kei kei ri'a le nu vo'a tatpi gi ga je
* salci le tonsi citri masti gi ga je
* stidi lo nu nurfu'i lo vajni gi ga je
* na su'u lingeni kei tolpu'a ce'u gi ga je
* gleki le su'u vo'a tonsi gi ga je
* djica lo nu vo'a jimpe lo du'u ki'u ma co'e je skuxai fa ko'a goi le pilno be le tavla kumfa pe'a je se pilno be vo'a... kei kei ki'u le su'u vo'a djica lo nu vo'a sidju ko'a gi ga je
* milxe le ka ce'u klaku gi ga je
* troci lo nu vo'a facki lo du'u ma kau filri'a lo nu vo'a binxo lo jvegana gi ga je
* se ke smuni melbi la'o zoi. Hold Tight London .glibau. poi ke'a se zbasu la'o glibau. The Chemical Brothers .glibau... ge'u noi ke'a za slabu vo'a je noi vo'a stidi lo nu lo tcidu cu tinju'i ke'a gi ga je
* se nandu lo nu tcetcetce djica... je troci... lo nu tolsti lo mabla je tolvu'e kei je ku'i cu fengu lo no prenu gi ga je
* ga je ci'au .u'e ru'e le su'u rapli pe'a fa lo nu vo'a viska lo nu lo troxilidai cu catlu le tricu gi kucli lo du'u ma kau krinu le nu catlu gi ga je
* zukyjdipei lo ka ce'u zbasu lo datnyvei poi ke'a smimlu le mu'oi glibau. PRNOUNS.PAGE. .glibau. velski be ce'u... ku'o ja cu jmina pe'a lo basyvla datni le meu'oi glibau. README.md .glibau. velski be ce'u gi ga je
* ci'au .oi le su'u vo'a fengu zi'o le nu masno fa le samfonxa je selpli be vo'a gi ga je
* milxe le ka xajmi ce'u fa le su'u cafne fa lo nu ce'u fengu ce'u... lo nu fengu co'e ja cu fengu gi ga je
* cpedu fi la .satan. fe lo nu vo'e sidju la .varik. ko'a goi lo nu vo'a zenba lo ro vrude je cu jdika lo ro tolvu'e... kei kei je cu cpedu fi lo na du be la .satan. fe lo nu de cusku lo se du'u vo'a gasnu ma poi ke'a tolvu'e kei kei noi ke'a filri'a ko'a gi
* kanpe naje cu tcetcetce le ka ce'u pacna lo zabna je vrude

## lo jai filri'a be lo nu la .varik. cu binxo lo jvegana
ni'o ca le nu la .varik. cu cusku dei zo'u la .varik. na jvegana

.i ku'i klesi lo'i ro co'e poi la .varik. cu jinvi le du'u cumki fa lo nu ke'a filri'a lo nu la .varik. cu binxo lo jvegana je poi ke'a cumki ku'o fa ga ce...

* zo'e gi ga ce
* lo nu la .varik. cu binxo lo se rigni be tu'a loi rectu gi ga ce
* lo nu la .varik. cu facki lo du'u ma kau cijda je cu tolkargu je cu jvegana gi ga ce
* lo nu la .varik. cu facki lo du'u ma kau cidja je cu jvegana je cu smimlu lo na'e jvegana je se nelci be la .varik. gi ga ce
* lo nu la .varik. cu facki lo du'u ma kau ckaji lo ka ce'u cidja je cu jvegana je cu se vrusi zi'o kei noi ke'a jai filri'a lo nu la .varik. na dukse lo ka ce'u citka gi
* lo nu la .varik. cu morji le du'u lo ro nu vrude je ku'i nandu cu vrude... je cu cadga

## le su'u nandu fa lo nu djica jenai cu fengu
ni'o lo so'i co'e cu ckaji ko'a goi le ka ce'u banzuka le ka ce'u xi re tolvu'e le ka la .varik. cu te cadga fi lo nu vo'a tcetcetce djica je troci lo nu tolsti ce'u xi re... kei kei je cu fengu lo gasnu be ce'u xi re ce'u xi re

.i mupli ko'a fa...

* lo nu fapro je muvgau pe'a lo prenu fo lo naljundi ja malku'i dinju... no'u ko'a goi lo dinju poi ro da poi ke'a xi re prenu jenai cu jatna ke'a xi pa je poi ke'a xi pa co'e ja vasru lo xadni be ke'a xi re zo'u lo jatna be ke'a cu naljundi ja malku'i da ge'u kei

  * no'u sa'u nai ru'e lo nu su'o da poi ke'a prenu zo'u su'o de poi ke'a prenu zo'u ga je da gasnu ko'e goi lo nu le xadni be de cu muvdu pe'a lo jai filri'a be lo nu de zukte lo xrani naje se djica be de kei ko'a gi da na cusku lo se du'u de co'e ja djica ko'e

.i ku'i ko'e goi lo nu la .varik. fengu ko'i goi lo gasnu be lo mabla cu tolvu'e ni'i zo'e joi le su'u ko'e to'e filri'a lo nu cnikansa ko'i kei noi ke'a filri'a lo nu ciksi fo ko'i

.i filri'a lo nu jdika lo ka ce'u fengu kei je cu zenba le ka vajni ce'u kei je le ka ce'u djica je troci lo nu fanta ja tolsti lo tolvu'e... kei kei kei fa lo nu cnikansa

.i la .varik. cu cpedu fi la .satan. fe lo nu vo'e sidju vo'a lo nu vo'a zenba le ka ro da poi ke'a prenu zo'u ce'u cnikansa da... kei noi ke'a vrude

## le su'u fengu fi lo nu fengu
ni'o su'o da zo'u da nu ko'a goi la .varik. cu fengu ko'a... lo nu su'o de poi ke'a prenu zo'u ko'a fengu de

.i la'e di'u xajmi la .varik... jenai ku'i zabna

.i ro da poi ke'a prenu zo'u cumki fa lo nu da troci lo nu da zenba lo ka ce'u jai vrude kei je cu jdika lo ka ce'u fengu lo prenu kei kei naje ku'i cu fengu da

.i ji'a tolvu'e fa lo ka ce'u fengu lo prenu gi la .varik. cu ckaji le ka ce'u ce'u fengu kei naja lo ka ce'u fengu lo prenu
