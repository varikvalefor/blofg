lo co'e ja se cinmo
===================

ni'o ca le nu la .varik. cu cusku dei zo'u la .varik. cu ga je...

* na'e morsi gi ga je
* se fanza le su'u vo'a se sandu lo nu me'oi .Agda. ningau pe'a lo ctaipe poi ke'a se ciksi vo'a... kei kei je cu xruti fi lo ka ce'u pilno zo'e poi na sarcu tu'a ke'a fa lo nu ningau pe'a gi ga je
* ci'au .oi ru'e le su'u vo'a co'e ja cu mutce le ka ce'u masno lo nu ce'u zbasu lo skina be lo pu'u ce'u xraci'a... kei kei noi ku'i ce'u na nupre ke'a gi ga je
* co'e ja cu ckaji le ka ce'u fengu lo prenu lo ka ce'u xi re zukte lo frili naje lo vrude... kei kei noi ke'a mabla... jenai cu sarcu lo nu filgau lo nu zenba... je noi ku'i cumki fa lo nu vo'a jdika ce'u gi ga je
* milxe le ka su'u lingeni kei tolpu'a ce'u... kei je cu co'e ja nelci le su'u milxe jenai mutce gi ga je
* co'e ja terpa lo nu loi prenu cu zenba lo ka ce'u malku'i zo'e je lo tonsi gi ga je
* djica je cu cpedu lo nu la .satan. cu sidju vo'a lo nu vo'a zenba lo ka ce'u jai vrude gi ga je
* djica lo nu vo'a klaku... noi cafne fa lo nu ke'a nandu vo'a gi ku'i
* kanpe naje cu mutce le ka ce'u pacna

.i ji'a la .varik. cu cpedu fi lo ro prenu fe lo nu vo'i troci lo nu vrude

## le su'u fanza
ni'o ckaji le ka ro da poi ke'a cmima ce'u zo'u ro de poi ke'a cmima ce'u zo'u da de lidne ce'u naja le temci co'e kei fa ga ce'o...

* le nu la .varik. cu facki le du'u ningau pe'a la'oi .Agda. se ri'a tu'a ko'a goi la'o zoi. Agda-2.8.0 .zoi. gi ga ce'o
* le nu la .varik. cu troci lo nu la .varik. cu pilno ko'a lo nu zengau pe'a lo velcki be lo ctaipe bei fo la .varik. gi ga ce'o
* le nu la .varik. cu facki le du'u ko'a tolmapti le versiio be la'o zoi. agda-stdlib .zoi. be'o poi la .varik. cu pilno ke'a tu'a lo ctaipe gi ga ce'o
* le nu la .varik. cu se fanza le su'u co'e ja sarcu tu'a ko'a fa lo nu la .varik. cu ningau pe'a lo velcki be lo ctaipe... kei noi ke'a jai cfipu la .varik. gi
* le nu la .varik. cu cuxna lo nu la .varik. cu xruti fi lo ka ce'u pilno la'o zoi. Agda-2.7.0.1 .zoi.

## tu'a zo'e je lo tonsi
ni'o co'e ja terpa...

* fa la .varik. noi ke'a tonsi ni'i zo'e joi le su'u ke'a nonlingeni ku'o
* fe ga je...

  * lo nu lo so'i prenu cu zenba lo ka ce'u terpa ja fengu ja tolnei lo tonsi... je lo na'e tonsi je ku'i cizra gi ga je
  * lo nu loi prenu cu zenba pe'a lo ka ce'u troci lo nu ro da poi ke'a tonsi ja cu cizra zo'u da mipri fi lo du'u da tonsi ja cu cizra... kei ja cu zerzu'e gi
  * lo nu loi prenu cu zenba pe'a lo ka ro da poi ke'a prenu zo'u ce'u curmi lo nu malku'i da ki'u lo nu da tonsi ja cu cizra ja cu co'e

## lo su'u vrude
ni'o la .varik. cu mutce le ka ce'u djica lo nu vo'a zenba ko'a goi le ka ce'u xi re jai vrude  .i mupli tu'a ko'a fa ga je...

* le ka ce'u xebni lo no prenu... gi ga je le ka ce'u fengu lo nu prenu gi ga je
* lo ka ce'u troci lo nu ce'u tolsti lo tolvu'e gi ga je
* lo ka ce'u troci lo nu ce'u gasnu lo no tolvu'e... kei kei no'u le sa'u nai ru'e ka ro da poi ke'a detri zo'u ro de poi ke'a detri je cu zmadu da zo'u ce'u troci lo nu ce'u gasnu lo no tolvu'e de'i da ja de gi ga je
* lo ka ro da poi ke'a prenu zo'u ce'u co'e ja cu troci lo nu sidju da... lo vrude gi ga je
* lo ka no da poi ke'a prenu zo'u ce'u gasnu lo xrani be da gi
* lo ka ce'u cnikansa lo ro prenu

.i la .varik. cu cpedu fi la satan. fe lo nu vo'i sidju vo'a lo nu vo'a zenba ko'a  .i la .varik. cu pacna zo'e ja lo nu la .satan. cu cusku fi vo'a lo jai filri'a be lo nu vo'a zenba ko'a

### le ka ce'u cnikansa
ni'o vrude fa ko'a goi le ka ro da poi ke'a prenu zo'u ro de zo'u ce'u cnikansa da de  .i ctaipe la'e di'u fa ga joi...

* zo'e gi ga joi
* le su'u lo ro co'e cu vrude janai cu jai filri'a lo nu ckaji lo vrude kei je lo no tolvu'e gi ga joi
* le su'u ko'a jai filri'a lo no tolvu'e je lo nu ckaji ko'e goi lo ka ce'u to'e vlile ke djica je troci lo nu lo na du be ce'u cu jdika lo ka ce'u xi re xlafri gi
* le su'u ko'e vrude

.i su'o da poi ke'a prenu zo'u su'o de zo'u co'e ja nandu la .varik. fa lo nu vo'e cnikansa da ca de  .i tolvu'e fa ko'e goi la'e di'u  .i mupli tu'a ko'e fa lo prenu poi catra ke'a ni'i zo'e joi lo su'u jinvi lo du'u ke'a catra

.i la .varik. cu troci lo nu vo'a zenba ko'a... kei je cu cpedu fi la .satan. fe lo nu la .satan. cu sidju vo'a lo nu vo'a zenba ko'a  .i la .varik. cu cpedu fi la .satan. fe lo nu vo'i sidju vo'a lo nu no da poi ke'a prenu zo'u nandu vo'a fa lo nu vo'a cnikansa da

## le su'u djica lo nu klaku
ni'o djica...

* fa la .varik.
* fe ko'a goi lo nu vo'a klaku ga je...

  * lo su'u vo'a fengu lo prenu gi ga je
  * le su'u so'i da zo'u pu zo'e zo'u vo'a malku'i da gi ga je
  * le su'u lo so'i co'e cu tolvu'e ja cu mabla gi ga je
  * le su'u so'i da poi ke'a prenu zo'u lo so'i prenu cu djica lo nu malku'i da je lo nu da xlafri gi
  * le su'u ga je so'i da poi ke'a prenu zo'u nandu fa lo nu ciksi fo da fe le su'u tolvu'e gi sarcu lo nu cikre pe'a noi ke'a mutce le ka ce'u vrude ku'o fa lo nu so'i da poi ke'a prenu zo'u da jimpe le du'u tolvu'e kei kei kei kei

* ni'i zo'e joi le su'u ko'a jai filri'a lo vrude

## le su'u pacna
ni'o ga je mabla le ro cmima be ko'a goi vu'oi ga ce...

* le ka ce'u nu malku'i ki'u lo nu cizra... ja cu mojrinfli gi ga ce
* le ka ce'u simlu lo ka ce'u nu lakne fa tu'a lo ratmijypo'ijbama gi ga ce
* le ka ce'u nu lo so'i prenu cu terpa... noi ke'a jai rinka lo so'i vlile gi ga ce
* le ka ce'u nu lo so'i prenu cu dusfri... noi ke'a jai rinka lo so'i vlile gi ga ce
* le ka ce'u nu so'i da poi ke'a prenu zo'u da djica lo nu xlafri lo na du be da gi ga ce
* le ka ce'u nu loi prenu cu co'e ja cusku lo se du'u mabla fa lo ka ce'u xi re cnikansa... noi ku'i ke'a vrude gi
* le ka ce'u nu lo so'u prenu cu simlu lo ka vajni ce'u xi re

vu'o gi la .varik. cu kanpe lo nu zenba pe'a lo cmima be ko'a

.i ku'i la .varik. cu ba'e mutce le ka ce'u pacna ko'a goi lo nu jdika pe'a lo ka ce'u xi re mabla  .i va'i la .varik. cu krici le du'u ko'a cumki... lo nu lo ro prenu cu facki le du'u mabla kei je cu troci lo nu jdika pe'a je lo nu jdika
