zo'e je le se cinmo be la .varik. bei de'i li re no re mu pi'e bi pi'e so... ja zo'e
====================================================================================

ni'o ca zo'e ja lo nu vo'a cusku dei zo'u la .varik. cu ga je...

* tolnei le su'u la'o zoi. PRONOUNS.PAGE. zoi. co'e ja tolmapti lo nu cusku lo se du'u djica tu'a lo snicne gaurbasyvla gi ga je
* pacna lo nu vo'a binxo lo vilco je zukte be lo nu vo'a jvegana... noi ke'a vrude gi ga je
* salci le tonsi citri lanci gi ga je
* milxe le ka fanza ce'u noi ke'a cmacypre ku'o fa lo nu sruma le du'u ce'u ta'e sampla gi ga je
* se fanza zo'e je lo nu samfli gi ga je
* cpedu lo nu troci lo nu cikre pe'a ja cu fespli kei pu lo nu fespu'i gi ga je
* zu'edji lo ka ce'u xagzengau pe'a la cukta noi troci lo nu ke'a jai filri'a lo nu cilre fi la .lojban. gi ga je
* se xajmi le su'u li'armi fa le du'u li pa cmaselpre vo'a la'oi .Enneagram. gi ga je
* tatpi gi ga je
* gi ga je sedycro gi ga je
* milxe le ka su'u lingeni kei tolpu'a ce'u kei je cu nelci le su'u mapti fa zo milxe jenai zo mutce gi ga je
* milxe le ka ce'u fengu gi ga je
* se nandu lo nu vo'a cusku lo se du'u vo'a cinmo ma kau ma kau gi ga je
* ku'i krici lo du'u su'o da zo'u lo ro prenu cu jimpe fi da naja cu ke se nandu ke'e ja narka'e lo ka ce'u zabna ciksi fo lo valsi co'e gi ga je
* cpedu fi la .satan. fe lo nu vo'e sidju vo'a lo nu vo'a zenba le ka ce'u jai vrude no'u le ka ce'u co'e je cu fanta lo xrani je cu cnikansa je le ka ce'u troci lo nu xagzengau pe'a kei kei kei je cu jdika zo'e je le ka ce'u fengu gi
* kanpe naje cu tcetce le ka ce'u pacna

## lo su'u jvegana
ni'o ko'a goi lo ka ce'u jvegana cu vrude le lijda be la .varik.  .i frili fa tu'a le ctaipe be la'e di'u be'o no'u ga joi...

* le su'u ko'a filri'a lo nu sa'u ru'e na catra lo prenu kei je lo no tolvu'e gi ga joi
* le su'u vrude le lijda be la .varik. fa lo nu sa'u ru'e na catra lo prenu gi ga joi
* le su'u ro da zo'u da filri'a lo vrude je lo nu tolvu'e naja cu vrude le lijda be la .varik.

.i ku'i la .varik. na jvegana  .i la'e di'u se rinka zo'e joi le su'u lo nu binxo lo jvegana cu mutce je cu nandu  .i ku'i lo su'u nandu cu mabla krinu lo nu na zukte lo vrude

.i ku'i la .varik. cu djica lo nu vo'a binxo lo jvegana

.i la .varik. cu cpedu fi la .satan. fe lo nu la .satan. cu co'e ja cu sidju vo'a lo nu vo'a binxo lo jvegana

## tu'a lo snicne
ni'o la .varik. cu ckaji ko'a goi le ka ro da poi ke'a prenu zo'u ro da poi ke'a snicne zi'o zi'o zo'u ce'u djica curmi lo nu de gaurbasyvla fi zo'e ja lo cmene be ce'u lo nu de cusku lo se du'u da snicne ce'u  .i mupli fa lu .i ko'a goi la .varik. cu du ko'a li'u

.i ckaji le ka ro da poi ke'a cmima ce'u zo'u ro de poi ke'a cmima ce'u zo'u da de lidne ce'u naja le temci co'e kei fa ga ce'o...

* le nu la .varik. cu tolsti le nu la .varik. cu zbasu le mu'oi glibau. PRONOUNS.PAGE. .glibau. velski be la .varik. gi ga ce'o
* le nu la .varik. cu troci lo nu jmina pe'a fi le liste be le'i basyvla je jai curmi fe le jai .indika be le du'u la .varik. cu ckaji ko'a... be'o no'u zoi glibau. any assigned variable .glibau. ja zoi glibau. any:variable .glibau. gi ga je
* le nu le sazycimde be la'o glibau. PRONOUNS.PAGE. .glibau. cu cusku pe'a zoi glibau. Unrecognized format.  Please check out the instruction above .glibau. noi la .varik. cu fanva fi la .lojban. fo le glibau fu lu .i na gerna  .i ko tcidu le gapru je midnoi li'u gi
* le nu la .varik. cu facki ko'e goi le du'u le basyvla notci gerna cu co'e ja tolmapti lo nu la .varik. cu cusku lo se du'u ko'a ckaji

.i ko'e jai se tolnei la .varik.

## le su'u sruma le du'u ta'e sampla
ni'o so'i da poi ke'a prenu zo'u da sruma ja jinvi le du'u vo'a ta'e sampla... kei zo'e joi le du'u la .varik. cu ponse zo'e je lo so'i kibyse'u je cu pilno la'oi .OpenBSD. la'oi .LaTeX. je la'oi .Agda. je cu pilno lo su'o samplabau zo'e je lo cmaci co'e

.i ko'a goi la'e di'u fanza la .varik. ni'i zo'e joi le su'u vo'e cmacypre jenai cu ta'e sampla  .i ku'i la .varik. na birti lo du'u mo kau zo zo'e

.i ku'i mabla fa le su'u ko'a fanza la .varik.  .i cumki fa lo nu se fanza naje cu cusku lo se du'u na ta'e sampla

## le su'u sedycro
ni'o li re no re mu pi'e bi pi'e so cu detri le nu la .varik. cu tatpi je cu sedycro... je cu milxe le ka ce'u fengu... je le ka su'u lingeni kei tolpu'a ce'u  .i ku'i la .varik. na birti lo du'u vo'a fengu ma kau

.i la .varik. cu ga je...

* jinvi le du'u ga ja vo'a sedycro ri'a le nu vo'a tatpi gi vo'a tatpi ri'a le nu vo'a sedycro... gi
* jinvi le du'u le nu vo'a tatpi cu rinka ja filri'a le nu su'u lingeni kei tolpu'a vo'a gi
* jinvi le du'u le nu vo'a sedycro cu rinka ja filri'a le nu vo'a fengu

.i ku'i li re no re mu pi'e bi pi'e pa no pi'e pa pi'e vo mu pi'e no cu detri le nu la .varik. na mutce le ka ce'u sedycro
