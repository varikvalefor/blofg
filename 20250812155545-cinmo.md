zo'e je le se cinmo be la .varik. bei de'i li re no re mu pi'e bi pe'i pa re
============================================================================

ni'o ca zo'e ja le nu vo'a cusku dei zo'u la .varik. cu ga je...

* milxe le ka ce'u tatpi kei ri'a le nu vo'a toldu'e le ka ce'u sipna gi ga je
* salci le tonsi citri masti gi ga je
* na'e mutce le ka su'u lingeni kei tolpu'a ce'u gi ga je
* djica lo nu vo'a xagzengau pe'a zo'e je la'oi .Scrapple. je le velcki be la'o glibau. Classic MCELIECE .glibau. bei bau la'oi .Agda. bei fo vo'a... be'o je ke ku'i zo'e je la cukta gi ga je
* ci'au .oi ro'e ku'i le su'u na frili cumki fa lo nu vo'a mulgau pe'a lo ro se zbasu be vo'a gi ga je
* zukyjdipei lo ka ce'u jmina pe'a fi la ti'ocku noi ke'a lijda be vo'a be'o cesycku fi vo'a ku'o fe lo se du'u vrude fa lo ro se nibli be lo vrude gi ga je
* cusku le se du'u ma kau krinu le su'u vo'a na'e catra lo co'e ja xlafri gi ga je
* klaku fi le su'u vo'a mutce le ka ce'u se melbi la'o glibau. That Special Someone .glibau. po la'o glibau. Grand Theft Auto IV .glibau. gi ga je
* troci lo nu vo'a facki lo du'u ma kau xrani lo no prenu je cu su'u vo'a fanta lo tolvu'e gi ga je
* troci lo nu vo'a facki lo du'u ma kau zabna le ka ce'u velcki fi lo na se slabu fe lo su'u tolvu'e... joi le su'u lo vrude cu cumki gi ga je
* skicu le ctaipe be le su'u vo'a cusku lo se du'u vo'a co'e ja cinmo ma kau ma kau gi ga je
* stidi lo nu smimlu la .varik. le ka ce'u cusku fi lo ro jundi fe lo se du'u ce'u cinmo ma kau ma kau gi ga je
* cpedu fi lo ro prenu fe lo nu vo'i jurpei lo du'u xu kau vo'i jai vrude je lo du'u vo'i zukte fi ma kau... kei je cu morji le du'u cumki fa lo vrude je cizra gi ga je
* co'e ja terpa ko'a goi lo nu vo'a jdika lo ka ce'u jai vrude... kei ja cu zenba lo ka ce'u jai tolvu'e kei kei je cu to'e pacna ko'a je cu troci lo nu vo'a fanta ko'a gi ga je
* cpedu fi la .satan... noi vo'a ci'au xo'o le su'u cumki fa lo nu fanza ke'a fa le su'u vo'a mutce le ka ce'u cpedu... ku'o fe lo nu vo'i sidju vo'a lo nu vo'a zenba lo ro vrude je cu jdika lo ro tolvu'e gi ga je
* ci'au .oi re'e le su'u lo su'o prenu cu selcei lo na prane be lo ka ce'u jai vrude gi
* kanpe lo mabla je tolvu'e je cu tcetce le ka ce'u pacna lo zabna je vrude... kei je [le ka ce'u krici le du'u cumki fa lo zabna je vrude](#le-suu-lo-vrude-cu-cumki)

## le su'u tatpi
ni'o nu la .varik. na banzuka le ka ce'u sipna kei lo ka ce'u rarna tolta'i kei kei fa le nicte je se detri be li re no re mu pi'e bi pi'e pa pa joi li re no re mu pi'e bi pi'e pa re... be'o je le nicte je se detri be li re no re mu pi'e bi pi'e pa re joi li re no re mu pi'e bi pi'e pa ci

.i la .varik. cu djica lo nu na sarcu fa lo nu vo'a sipna... kei kei je ku'i cu djuno le du'u sarcu fa lo nu vo'a sipna

.i la .varik. cu ci'au .oi le su'u lo nu vo'a tatpi cu to'e filri'a lo vrude je cu rinka lo nu vo'a masno... kei kei je ku'i cu gleki le su'u loi kaxfu'i cu jai filri'a lo nu vo'a zenba lo ka ce'u toltu'i

## tu'a la ti'ocku
ni'o la .varik. cu zukyjdipei lo ka ce'u jmina pe'a fi la ti'ocku noi ke'a cesycku je cu velski ja velcki le lijda be vo'a je cu se ciska vo'a ku'o fe zo'e ja lo se du'u ro da poi ke'a vrude zo'u vrude fa lo ro se nibli be vo'a... kei ja lo se du'u ro da poi ke'a vrude zo'u vrude fa lo ro se rinka be da

.i ku'i la .varik. na birti ko'a goi lo du'u ma kau zabna le ka ce'u velcki le co'e ja se cmukri

.i la .varik. cu troci lo nu vo'a facki ko'a kei je cu zu'edji lo ka ga janai ce'u jmina pe'a lo velcki la ti'ocku gi ce'u facki ko'a je cu birti le du'u jetnu

## le tolki'u be lo nu la .varik. cu catra lo xlafri
ni'o ctaipe le su'u ro da poi ke'a xlafri zo'u la .varik. cu to'e troci lo nu la .varik. cu catra da kei fa ga joi...

* le su'u ro da poi ke'a prenu zo'u la .varik. cu troci lo nu la .varik. na catra da gi
* le su'u lo ro xlafri cu prenu

.i ctaipe le su'u su'o da poi ke'a djica lo nu catra ke'a zo'u la .varik. cu troci lo nu la .varik. na catra da kei fa ga joi...

* zo'e gi ga joi
* le su'u su'o da poi ke'a prenu zo'u ga je da djica lo nu catra da gi la .varik. na birti le du'u narcu'i fa lo nu da jdika lo ka ce'u xlafri gi ga je
* le su'u su'o da poi ke'a prenu zo'u da djica lo nu catra da kei je ku'i cu narka'e lo ka ce'u ciksi fi la .varik. fe lo su'u da djica lo nu catra da gi
* le su'u ro da poi ke'a prenu zo'u la .varik. cu na'e troci lo nu la .varik. cu catra da kei naja cu birti lo du'u da djica lo nu catra da kei kei je lo du'u narcu'i fa lo nu da jdika lo ka ce'u xlafri

.i la .varik. cu djica curmi lo nu lo tcidu cu kansa la .varik. ko'a goi le ka ce'u to'e troci lo nu ce'u catra lo prenu... noi mupli tu'a ke'a fa zo'e je lo cinki

.i ga je cafne fa lo nu ko'a jai nandu... kei noi mupli ke'a fa lo nu troci lo nu na catra lo manti ri'a lo nu spostapa lo manti... gi ku'i ko'a vrude

## le su'u cusku lo se du'u cinmo ma kau ma kau
ni'o la .varik. cu ckaji ko'a goi le ka ce'u cusku fi lo ro djica je jundi fe lo se du'u ce'u cinmo ma kau ma kau ge'u je cu [jinvi](#le-ctaipe-be-le-suu-cusku-lo-se-duu-cinmo-ma-kau-ma-kau) le du'u ko'a jai filri'a lo nu vo'a zenba le ka ce'u jai vrude

.i cumki fa lo nu lo so'i prenu cu smimlu la .varik. le ka lo nu ce'u ckaji ko'a cu filri'a lo nu ce'u zenba le ka ce'u xi re jai vrude  .i ki'u la'e di'u stidi fa la .varik. fe lo nu smimlu vo'a ko'a

### le ctaipe be le su'u cusku lo se du'u cinmo ma kau ma kau
ni'o ctaipe ko'a goi le su'u ko'e goi la .varik. cu cusku se pi'o lo gubni fe lo se du'u la .varik. cu cinmo ma kau ma kau ge'u fa ga joi...

* zo'e gi ga joi
* le su'u ko'a filri'a lo nu ko'e zenba lo ka ce'u jai vrude gi ga joi
* le su'u ko'a jai nu ko'e ckaji le ka ce'u mutce le ka ce'u stace gi ga joi
* le su'u ko'e pacna lo nu ko'a filri'a lo nu lo na du be ko'e cu zenba lo ka ce'u jai vrude gi ga joi
* le su'u ko'a filri'a lo no tolvu'e gi ga joi
* le su'u lo ro co'e cu filri'a lo vrude je lo no tolvu'e naja cu vrude le lijda be ko'e gi
* le su'u vrude le lijda be la .varik. fa le ka ce'u mutce le ka ce'u stace

.i ctaipe ko'e goi le su'u ko'a filri'a lo nu ko'e zenba lo ka ce'u jai vrude ge'u fa ga joi...

* le su'u ko'a filri'a ko'i goi lo nu ko'e facki lo du'u xu kau ko'e co'e ja gasnu lo tolvu'e gi ga je
* le su'u ko'a filri'a ko'o goi lo nu ko'e morji le du'u cumki fa lo nu zenba le ka ce'u jai vrude gi ga je
* le su'u ko'i je ko'o filri'a lo nu ko'e zenba lo ka ce'u vrude gi ga je
* le su'u lo ro filri'a be lo nu ko'e jurpei lo du'u ko'e cinmo ma kau ma kau cu filri'a lo nu ko'e zenba lo ka ce'u vrude gi
* le su'u ro da zo'u ro de zo'u ro di zo'e ga janai da filri'a di gi ga je da filri'a de gi de filri'a di

## le se cpedu be fi lo ro prenu
ni'o ro da poi ke'a prenu zo'u la .varik. cu cpedu fi da fe ga je...

* lo nu ro de poi ke'a se zu'edji da zo'u da jurpei lo du'u xu kau de vrude gi ga je
* lo nu so'i so'i de poi ke'a se zukte da zo'u da jurpei lo du'u da zukte de ma kau... kei kei

  * no'u lo nu da troci lo nu da facki lo du'u ma kau krinu lo se zukte be da ge'u
  * noi vo'a pilno lu so'i so'i li'u jenai zo ro tu'a ke'a ki'u zo'e joi le su'u vo'a na'e birti le du'u cumki fa lo nu ro de poi ke'a co'e zo'u jurpei tu'a de... kei goi ko'a kei je ku'i cu stidi lo nu troci ko'a gi

* lo nu da morji le du'u cumki fa lo vrude je lo nu binxo je lo nu binxo pe'a... kei kei noi frili fa lo nu tolmo'i ke'a

.i la .varik. cu mupli le ka vo'a cpedu fi ce'u kei ni'i zo'e joi le su'u vo'a prenu

## le su'u ci'au .oi re'e
ni'o la .varik. cu ci'au .oi re'e ko'a goi le su'u su'o da poi ke'a prenu zo'u su'o de poi ke'a prenu je poi su'o di poi ke'a prenu zo'u di zmadu de le ka ce'u jai vrude zo'u da selcei de

.i ku'i vajni fa lo du'u xu kau lo selcei cu troci lo vrude  .i cumki fa lo nu jai vrude je ku'i cu selcei lo se zmadu be fi lo ka ce'u jai vrude

.i cumki fa ga je lo nu cfila la .varik. fa le ka ce'u ci'au .oi re'e le su'u selcei lo se zmadu be fi lo ka ce'u xi re jai vrude gi lo nu la .varik. cu ci'au .oi re'e ri'a le nu la .varik. cu cnikansa lo selcei be lo jai se terpa  .i ku'i la .varik. na birti

## le su'u lo vrude cu cumki
ni'o ctaipe le su'u cumki fa lo zabna je vrude kei fa ga joi...

* zo'e gi ga joi
* le su'u rinka lo zabna je vrude fa lo nu lo so'i so'i prenu cu troci lo zabna je vrude gi ga joi
* le su'u cumki fa lo nu lo so'i so'i prenu cu troci lo zabna je vrude gi
* le su'u ro da zo'u ro de zo'u ga janai de cumki gi da rinka de je cu cumki
